****************************************************
Sokrates – autorytet czy demoralizator młodzieży?  
****************************************************



W ostatnim roku IV wieku p.n.e, w starożytnej Grecji pewien nauczyciel został skazany na śmierć. Uwięziono go i skazano na wypicie cykuty, lecz choć jego uczniowie znaleźli sposób na to, by go uwolnić przed wykonaniem wyroku, on z własnej woli (o ile można wierzyć przekazom historycznym) wypił truciznę i zmarł. Jego przemyślenia związane z własną działalnością w Atenach, oskarżeniem i procesem zostały spisane przez jednego z jego uczniów – Platona - jako Obrona Sokratesa i to z niej możemy się dowiedzieć, co miał Sokrates na swoją obronę. Jednak dla naszych rozważań najważniejsze jest samo oskarżenie Sokratesa. Brzmiało ono tak: 
 


O to zaskarżył pod przysięgą Meletos, syn Meletosa z Pittos, Sokratesa, syna Sofroniska z Alopeków: Zbrodnię popełnia Sokrates, bogów, których państwo uznaje, nie uznając, inne zaś nowe duchy wprowadzając; zbrodnię też popełnia, psując młodzież.



Kim był więc Sokrates? Autorytetem dla jednych, a przestępcą dla innych. Jednak jeśli przyjrzymy się temu, jakim autorytetem był i jakimi metodami się posługiwał, dostrzeżemy wiele zbieżności z tym, kim ma być nauczyciel dla ucznia we współczesnej szkole. Sokrates w swoich rozmowach na ateńskich ulicach posługiwał się bowiem nie wykładem ex cathedra, ale metodami, które aktywnie pobudzały ciekawość i myślenie krytyczne rozmówców. Była to metoda nazwana później metodą dialogu sokratejskiego, która poprzez umiejętne naprowadzanie i zadawanie pytań doprowadzała rozmówcę do prawdziwej wiedzy w rozumieniu filozofa. Jednak z naszego punktu widzenia ważne są nie tyle wnioski, do których słuchacz Sokratesa dochodził podczas rozmowy z nim, lecz właśnie jego metoda – metoda nauczyciela, który podąża za uczniem, a jednocześnie ma mu do przekazania wiedzę. Połączenie tych dwóch rzeczy do dziś stanowi o wyjątkowości dialogu sokratejskiego, wciąż stosowanego w pedagogice w postaci tzw. seminariów sokratejskich. Metoda ta polega na wspólnym konstruowaniu znaczeń i interpretacji, gdzie nauczyciel pełni rolę wspierającą dla dyskusji prowadzonych przez uczniów. Tak więc, w podejściu sokratejskim nauczyciel buduje swój autorytet nie na przekazywaniu wiedzy, lecz na umiejętności pokierowania dyskusją i wspierania dyskutantów w taki sposób, aby mogli oni dotrzeć do wiedzy samodzielnie. 



Autorytet – kto to jest?
=========================



Zanim opiszemy, w jaki sposób metoda sokratejska może przydać się we współczesnej szkole, wróćmy do źródła. Według Słownika Języka Polskiego pod redakcją W. Doroszewskiego autorytet to *osoba, instytucja, pismo itp. cieszące się szczególnym uznaniem* [#autorytet]_.  Wikipedia podaje, że autorytet to <<osoba lub instytucja ciesząca się uznaniem, mająca kredyt zaufania co do profesjonalizmu, prawdomówności i bezstronności, w ocenie jakiegoś zjawiska lub wydarzenia.>>. Natomiast chętnie odwiedzany przez uczniów portal o dość wymownej nazwie Ściąga.pl podaje następujące opisy: <<Autorytetem jest osoba godna naśladowania>> oraz <<Autorytetem może być sławna osoba, ktoś bliski, przyjaciel. Jest nim osoba czyniąca dobro, kochająca innych. Człowiekowi potrzebny jest taki przywódca - osoba mogąca poprowadzić do walki, pracy, poświęcenia, dążenia do doskonałości.>>. 



Już z powyższych cytatów i definicji wyraźnie wynika, że autorytet to ktoś szczególny, niezwykły i raczej rzadko spotykany. Kim więc są autorytety współczesnej młodzieży? Z badania Jarosława Domalewskiego z 2013 r. „System wartości młodzieży gimnazjalnej” wynika, że najczęściej jako autorytet wymieniani są rodzice (ponad 70% odpowiedzi) i inni członkowie rodziny (45% wskazań). Następnie jako autorytet wskazywane są osoby sławne: sportowcy, piosenkarze i muzycy (ponad 30% wskazań dla obu tych grup). Nauczyciele są autorytetami dla ok 1/3 badanych nastolatków (Domalewski 2013: 25), a autor badań komentuje to w sposób następujący:



        Nauczyciele okazują się być rzadziej autorytetem dla młodzieży gimnazjalnej aniżeli sportowcy czy muzycy. Fakt ten stanowi chyba jedno z najpoważniejszych wyzwań przed jakimi stoi system edukacji w Polsce. Nauczyciele nie posiadają umiejętności wypracowywania sobie autorytetu wśród młodzieży szkolnej. Powstaje pytanie, na ile w warunkach braku autorytetu nauczycieli proces dydaktyczny jest efektywny?



(Domalewski 2013: 27) 



Cytat przedstawiony powyżej daje nam asumpt do rozważań dwojakiego rodzaju: po pierwsze, w jaki sposób i za pomocą jakich środków mieliby nauczyciele wypracowywać sobie autorytet wśród młodzieży oraz po drugie, jaki jest związek między byciem autorytetem dla młodzieży, a skutecznością procesu dydaktycznego. 



A zatem jakie są składowe tego pojęcia? Denis H. Wrong (2004) definiuje autorytet w pięciu wymiarach. Są to wymiary: przymusu (coercive), uprawnień (legitimate), kompetencji (competent), osobisty (personal) oraz nakłaniania (inducement). Z tych pięciu rodzajów autorytetu, dwa najbardziej negatywne to autorytet wynikający z przymusu (bazujący na formalnej funkcji i pozycji wobec zależnych od siebie osób) i autorytet wynikający z nakłaniania, który związany jest z umiejętnościami i możliwościami przekonywania innych do zrobienia pewnych rzeczy wtedy, gdy można im zaoferować coś w zamian; jest to więc autorytet bazujący na swojego rodzaju manipulacji. Opieranie autorytetu na tych dwóch filarach jest czymś niepożądanym dla nauczyciela, gdyż łatwo jest go wtedy podważyć i ośmieszyć. Autorytet wynikający z uprawnień (legitimate authority) jest budowany na roli społecznej i instytucjonalnej nauczyciela, którą (w założeniu) uczniowie akceptują i stosują się do poleceń dlatego, że nauczyciel jest uprawniony do ich wydawania. Jest to więc również bardzo krucha podstawa do budowania swojego autorytetu w szkole.



Dwa pozostałe rodzaje autorytetu wydają się być bardziej pozytywne. Autorytet oparty na kompetencjach jest budowany na wierze, że osoba nim obdarzana posiada kompetencje, umiejętności i wiedzę, którą może podzielić się z innymi. Nauczyciel budujący swój autorytet na swojej wiedzy i umiejętności jest często postrzegany nie tylko jako profesjonalista w swojej dziedzinie, ale także jako osoba umiejąca tę wiedzę i umiejętności w odpowiedni sposób przekazać. By robić to w sposób efektywny potrzebny jest również autorytet osobisty, swoista charyzma i siła charakteru pozwalająca na pociągnięcie za sobą uczniów, ukierunkowanie ich zainteresowań i pobudzenie oraz utrzymanie ich motywacji do nauki.



We współczesnej szkole coraz mniejszą rolę zdaje się odgrywać autorytet oparty na przymusie, nakłanianiu czy uprawnieniach nauczyciela. Co ciekawe, zmienia się też zakres oraz sposób oceniania kompetencji (wiedzy i umiejętności) nauczyciela. Podczas gdy dawniej nauczyciel w klasie w zasadzie stanowił jedyne i najważniejsze źródło wiedzy, obecnie, dzięki powszechnemu dostępowi do Internetu, jego słowa mogą być natychmiastowo przez uczniów zweryfikowane, a często podważone. Zadaniem nauczyciela współczesnej młodzieży jest zatem budowanie autorytetu na umiejętnościach innych niż te związane ściśle i jedynie z posiadaniem wiedzy. Obecnie nauczyciel powinien również wykazywać się otwartością i kompetencjami w zakresie używania nowych technologii do zdobywania i weryfikowania wiedzy. Powszechny dostęp do Internetu sprawił, że to nie sama wiedza nauczyciela pozwala budować autorytet, lecz elastyczność i umiejętność dostosowania się do aktualnych potrzeb i zainteresowań ucznia, w tym także poprzez wspólne zgłębianie tematów i zagadnień, gdy nierzadko sami uczniowie mogą stanowić inspirację dla nauczycieli. Jednym z najważniejszych zadań nauczyciela w cyfrowej rzeczywistości jest pokazanie i nauczenie swoich uczniów jak z tej rzeczywistości korzystać; jak dbać o bezpieczeństwo i prywatność w Internecie, jak weryfikować znalezione tam informacje, jakie strategie i jakie narzędzia stosować do organizacji wiadomości napotkanych w Internecie oraz w jaki sposób uzupełniać wiedzę zdobytą w szkolę wiadomościami z cyfrowych źródeł. 



Już na początku lat 90 ubiegłego wieku zmiana w postrzeganiu roli nauczyciela opisana powyżej została zidentyfikowana w artykule Alison King pod znamiennym tytułem ‘From Sage on the Stage to Guide on the Side’ (King 1993). Artykuł ten odnosił się do stylu prowadzenia zajęć w uniwersytetach amerykańskich, a jego celem było zachęcić wykładowców do zrezygnowania z funkcji podającego wiedzę ‘mędrca na katedrze’ na rzecz ‘przewodnika stojącego z boku’, który towarzyszy studentom w zdobywaniu wiedzy. Taka zmiana roli nauczyciela czy wykładowcy wydaje się doskonale współgrać ze współczesnymi potrzebami pokolenia Y, które wysoko ceni konkretne umiejętności praktyczne oraz możliwość uczenia się tego, co ich w danej chwili interesuje lub tego, co postrzegają jako im potrzebne, zamiast tego, co wynika z programu nauczania, decyzji nauczyciela czy przewidywań na temat tego, co być może przyda im się w przyszłości. Umieją oni także i lubią pracować w grupach czy zespołach i wykorzystują do tego nowe technologie, które pozwalają im być w kontakcie ze sobą poza godzinami spędzonymi w szkole. 



Cyfrowi tubylcy



Ponieważ uczniowie z pokolenia Y są określani jako cyfrowi tubylcy (digital natives; Prensky 2001), czyli osoby, które czują się w Internecie jak u siebie w domu i nie znają świata, gdzie nie było do niego dostępu, to dużo łatwiej jest do nich dotrzeć i ich zmotywować do zdobywania wiedzy przy pomocy nowych technologii. Dużo łatwiej jest też nauczycielowi (często będącego jednak cyfrowym imigrantem, jak określiłby to Mark Prensky) budować własny autorytet, jeśli umie z jednej strony docenić sprawność uczniów w posługiwaniu się nowymi technologiami, a z drugiej gdy potrafi wskazać im sposoby zdobywania, weryfikowania i organizowania wiedzy zyskanej z cyfrowych źródeł. By tak się stało, musi on zrezygnować ze swojej roli nieomylnego autorytetu na rzecz autorytetu osobistego, często opartego na tzw. umiejętnościach miękkich. 



Dobrym przykładem wykorzystania nowych technologii w nauczaniu pokolenia Y jest Przemysław Staroń, nauczyciel wiedzy o kulturze, etyki i filozofii w II LO w Sopocie, który używa Snapchata do wysyłania swoim uczniom krótkich przekazów wizualnych wspomagających to, o czym dyskutowali na lekcjach. 



Jednak zanim zdecydujemy się na wykorzystanie konkretnych technologii w procesie dydaktycznym warto jest przypomnieć sobie tzw. taksonomię Blooma i jej wersję uwspółcześnioną, biorącą pod uwagę narzędzia cyfrowe. Taksonomia ta stworzona przez Benjamina Blooma w roku 1956, a rozszerzona i zmodyfikowana w 2001 r. przez Lorina Andersona, stanowi przydatne narzędzie ukazujące kolejne stadia w procesie przyswajania wiedzy. Są to w kolejności: zapamiętywanie, rozumienie, zastosowanie, analizowanie, syntetyzowanie (odrzucone przez Andersona), ewaluacja i (dodane przez Andersona jako osobna kategoria) tworzenie (Bloom 1956; Anderson i Krathwohl 2001). Zaadaptowanie tego modelu do współczesnej rzeczywistości zaproponowane przez Andrew Churchesa (Churches 2008) polega na przypisaniu każdej z kategorii aktywności cyfrowych, które mogą być wykorzystane by wspierać poszczególne stadia przyswajania wiedzy. 



Dla kategorii zapamiętywanie są to na przykład tworzenie fiszek online, tworzenie notatek w formie cyfrowej (przy użyciu edytorów tekstu jak i ich odpowiedników online), współtworzenie tekstu przez kilku lub kilkunastu uczniów itp. Dla wykazania zrozumienia materiału uczeń może prowadzić blog z podsumowaniem materiału z lekcji czy też pisać komentarze do wypowiedzi nauczyciela i innych uczniów na forum. Zastosowanie przejawia się w umiejętności edytowania zawartości sieciowej, korzystania z programów komputerowych i webowych itp. Analizowanie to na przykład przypisywanie tagów i kategoryzowanie zawartości cyfrowej. Ocenianie to umiejętność weryfikacji i testowania wiedzy i programów, a tworzenie to programowanie, tworzenie filmów wideo, animacji, podcastów oraz ich publikacja w sieci. Do każdego z tych stadiów można przypisać konkretne narzędzia cyfrowe, które pozwolą nauczycielowi i uczniom współpracować w środowisku cyfrowym. Dobrze przedstawia to następująca grafika:











































Musimy jednak pamiętać, że aplikacje internetowe i programy zmieniają się i wychodzą z użycia bardzo szybko, więc nauczyciel, który chce wspierać swoich uczniów w pożytecznym wykorzystywaniu nowych technologii musi trzymać rękę na pulsie i cały czas dokształcać się formalnie i nieformalnie w tym zakresie. 



Autorytet dziś



W 4 wieku p.n.e Sokrates przemierzał ulice Aten starając się pobudzić swoich słuchaczy do refleksji i odkrywania prawdy na własną rękę. Był pod tym względem prekursorem podejścia ‘przewodnika stojącego z boku’ (guide on the side) zamiast typowego ‘mędrca na katedrze’. Dzięki temu nowatorskiemu i przełomowemu podejściu przeszedł do historii i stał się autorytetem dla wielu, mimo, że nie wszyscy jego współcześni docenili go, a niektórzy z nich skazali go na śmierć. Dzisiejsi nauczyciele, muszący odpowiedzieć sobie na pytanie w jaki sposób i na czym budować swój autorytet, powinni pamiętać, że ich rolą nie jest już samo przekazywanie wiedzy, lecz również uczenie jak radzić sobie z informacjami docierającymi do uczniów z pokolenia Y, którzy są praktycznie na stałe podłączeni do światowego Internetu.








Pokolenie Y i jego potrzeby KS



Obecna młodzież to tzw. pokolenie Y (Generation Y), noszące też inną nazwę: milenialsi (Millennials). Według Wikipedii jest to pokolenie ludzi urodzonych w Polsce od 1984 roku do 1997 roku, a w innych krajach np. w USA pokolenie wyżu demograficznego z lat 80. i 90. XX wieku. Nazywane jest ono również „pokoleniem Milenium”, „następną generacją”, „pokoleniem cyfrowym” oraz „pokoleniem klapek i iPodów”. W odróżnieniu od poprzedniej generacji, określanej mianem generacji X, „oswoili” oni nowinki technologiczne i aktywnie korzystają z mediów i technologii cyfrowych.  Milenialsi uznawani są za generację zuchwałą, otwartą na nowe wyzwania, co wywiera piętno na sposób poznawania przez nich świata i uczenia się. Niektóre cechy charakterystyczne przedstawicieli pokolenia Y to:


 - aktywnie i w każdej dziedzinie życia korzystają z technologii i mediów cyfrowych;


 - żyją w „globalnej wiosce” dzięki dostępowi do Internetu mają znajomości na całym świecie;


 - cechuje ich duża pewność siebie;


 - są dobrze wykształceni i gotowi dalej się rozwijać;


 - według badań przeprowadzonych w University of New Hampshire, cechuje ich wysokie mniemanie o swoich umiejętnościach, przekonanie o własnej wyjątkowości, nadmierne oczekiwania oraz silna awersja wobec krytyki.



Zmiana cech pokolenia uczącego się, jak również zmiany w następujących zakresach:


 - technologia (pojawiły się nowe urządzenia),


 - pedagogika (nauka stała się bardziej indywidualna),


 - treść (podawana jest krótsza treść i zmieniły się jej nośniki),



wygenerowały konieczność poszukiwania nowych metod i form nauczania. Wśród wykorzystywanych współcześnie i efektywnych ze względu na dopasowanie do potrzeb pokolenia Y metod nauczania można wymienić e-learning, blended learning, m-learning, Flipped Teaching i metoda projektu (w tym WebQuestu). Są to metody oparte na obserwacji i działaniu, a zatem w dużym stopniu skuteczne w zakresie rozumienia i zapamiętywania nowych wiadomości.













..  [#autorytet] https://pl.wikipedia.org/wiki/Autorytet
